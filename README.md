# <emph>samenvatting</emp> Alles is altijd al van Ons: beginselprogramma voor een intersectionele en dekoloniale politiek

**Willem Schinkel<br/>Gloria Wekker**

**juli 2022**

Het Beginselprogramma is samengevat om het voor iedereen toegankelijkheid te maken.
Het complete Beginselprogramma is ook meegestuurd met de stukken en dit zal
ter akkoord worden voorgelegd aan de leden tijdens de ALV van 2 juli 2022.

## Inleiding

In maart 2021 vroeg het Landelijk Bestuur aan ons om
een Beginsel Programma voor onze partij te schrijven.
We hebben dat verzoek met veel plezier aangenomen.
Tijdens een wandeling langs de Gaasperplas in Amsterdam
hebben we ideeën uitgewisseld over de voornaamste onderwerpen,
die aan de orde zouden moeten komen, en de stijl.
We hebben de eerste twee versies besproken met Sylvana,
enkele leden van het Bestuur en enkele partijleden in september.
Vervolgens zijn we met een ronde door de partij begonnen vanaf oktober.
In totaal hebben we zes bijeenkomsten gehad — in Rotterdam en Amsterdam e.o. -,
en vervolgens vanwege Corona, 4 op Zoom.
Er was al een bijeenkomst op Zoom gepland,
en de andere waren bestemd voor
Utrecht e.o., Groningen en Friesland, en Arnhem e.o.,
maar iedereen kon aanschuiven.
Naar schatting zijn er ongeveer 130 leden geraadpleegd
en we hebben zoveel mogelijk, verrijkende opmerkingen,
aanvullingen en suggesties meegenomen.

We beschouwen "Alles is altijd al van Ons" als een collectief product,
waarbij wij de pen vast mochten houden.

Willem Schinkel en Gloria Wekker

2 juni 2022

## Waarom wij ons politiek organiseren

<emph>
BIJ1 is een politieke partij uit noodzaak.
</emph>
Want doorgaan op de huidige weg is geen optie.
De aarde wordt uitgeput, mensen worden verdeeld,
het verschil tussen rijk en arm groeit,
en geld en geweld heersen.
Een andere wereld is noodzakelijk.

BIJ1 strijdt voor die andere wereld.
Een wereld van radicale gelijkwaardigheid en economische rechtvaardigheid.
Een wereld waarin we niet langer door racisme, seksisme, validisme,
kolonialisme, imperialisme en kapitalisme verdeeld worden.

<emph>Racisme, alledaags, institutioneel en structureel,</emph> verdeelt ons.
De praktijk van witte suprematie verdeelt levenskansen langs raciale lijnen.
Witheid is een machtsvorm die opereert op basis van discriminatie
en het bevoordelen van een witte middelmaat in alle maatschappelijke sectoren,
maar bovenal is het een machtsvorm die het leven van witte mensen in de praktijk
meer de moeite waard vindt om te beschermen dan het leven van mensen van kleur.
Daarmee beperkt en verdeelt het ook witte mensen,
omdat het ze reduceert tot participatie in geweld,
en ze ervan weerhoudt om solidair te zijn in een strijd tegen macht en geweld.

<emph>
Seksisme, patriarchaat en heteronormativiteit
</emph>
verdelen ons.
Masculiniteit is een machtsvorm die discrimineert en mannelijke middelmaat beloont,
maar bovenal is het een gewelddadige manier om in de wereld te zijn.
Het langs lijnen van gender en heteronormativiteit besturen van mensen
staat solidariteit in de weg en doet dat ten koste van de levens
van vrouwen, van queer levens, van het leven van transpersonen,
van al het leven dat tegenover mannelijk leven staat
en vooral van al het leven dat zich onttrekt aan de dominante man/vrouw dichotomie.

<emph>Validisme</emph> verdeelt ons.
Discriminatie van mensen met een fysieke beperking of van neurodiverse mensen
is onderdeel van een machtsvorm die van gezondheid,
van specifieke lichamen en van bepaalde vormen van leven een norm maakt,
en die het leven naar die norm gaat vormgeven.
Dat is een praktijk die levensgevaarlijk is.

<emph>Kolonialisme</emph> verdeelt ons.
Het blijft verschillen in levenskansen reproduceren die gebaseerd zijn op Westerse verovering.
BIJ1 bedrijft politiek vanuit de erkenning dat Nederland de facto een koloniale staat is.
De ongelijkheden die kolonialisme mogelijk maakten,
zijn niet ontmanteld na de formele onafhankelijkheid van de voormalige koloniën,
maar zijn nog steeds in volle glorie aanwezig.

<emph>Kapitalisme,</emph> het feit dat land en lichamen
in dienst staan van de winst van enkelen, verdeelt ons.
Het doet ons met elkaar concurreren om kunstmatig schaars gemaakte goederen en diensten.
En het brengt ons in oorlog met de aarde,
die als gratis hulpbron beschouwd wordt maar als gevolg daarvan opwarmt.

Cruciaal voor ons zijn de verbindingen tussen racisme,
seksisme, validisme en kapitalisme.
Onze politiek bestaat altijd uit een analyse van wat ons verdeelt
en uit voorstellen voor hoe we ons verbinden.
Onze politiek is een politiek van verbinding tussen mensen,
en tussen mensen en de aarde.
En daarom van een concrete verbinding tussen thema's.

Die verbinding lukt alleen zo lang we de strijd van de één
niet zien als belangrijker en urgenter dan,
of juist als obstakel voor, die van de ander.
Het in een hiërarchie plaatsen van de thema's
en de assen van macht waarop we strijden verdeelt ons.
Wij strijden tégen hiërarchie, en ook
een hiërarchie in onze prioriteiten heeft geen functie binnen BIJ1.
Daarbij vinden we een vraag als:
"wie wordt er méér onderdrukt?"
principieel misleidend en verkeerd.

## De kern van onze politiek

De crux van de verbindingen waar BIJ1 aan wil bouwen,
ligt in onze <emph>intersectionele en dekoloniale</emph> benadering van politiek.

Intersectionaliteit is een manier van denken en doen die voor ons allen,
in al onze diversiteit,
een radicaal gelijkwaardig en rechtvaardig leven mogelijk maakt
en géén van ons automatisch op voorsprong of achterstand zet.
BIJ1 begrijpt dat ons sociale en politieke leven, onze instituties en wij zelf,
gevormd en bepaald worden door
het feit
dat er een groot, praktisch en symbolisch gewicht gegeven wordt aan de verschillen tussen ons:
volgens de ongeschreven regels waaronder wij leven,
zijn sommige mensen meer waard dan andere.
Ze verdienen meer, worden meer gewaardeerd en hebben meer mogelijkheden.
Verschillen gemaakt langs lijnen van
gender, ras en etniciteit, klasse, seksualiteit, validiteit, religie en leeftijd
zijn gelijktijdig werkzaam en bepalen met elkaar onze levenskansen en mogelijkheden.

Ook dekolonialiteit is een kenmerkende eigenschap van het denken en handelen van BIJ1.
In lijn met ons uitgangspunt dat Nederland een koloniale cultuur is,
is dekolonisering in alle domeinen van de samenleving,
in onze instituties en in onszelf,
een even noodzakelijk onderdeel van ons denken en instrumentarium als intersectionaliteit.
Het gaat dus niet alleen om het verdisconteren van ras en etniciteit
als een belangrijk element van hoe onze samenleving,
onze instituties en wijzelf in elkaar zitten.
Het gaat ook om een principiële stellingname om de werking
van kolonialiteit in onze geschiedenis nu eindelijk onder ogen te zien
in het licht van de manieren waarop die geschiedenis doorwerkt in het heden.
Er is geen radicaal gelijkwaardige en rechtvaardige samenleving mogelijk zonder dekolonialiteit.

Zo lang we uitgebuit worden in een economie
waarin enkelen rijk worden over de ruggen van de rest,
is van werkelijke democratie geen sprake.
Zolang de economische sfeer,
die zo veel van ons leven – en van onze dood – bepaalt,
via autoritair bestuur van CEO's en aandeelhouders georganiseerd wordt,
is het te vroeg om te zeggen dat we een democratie zijn.
BIJ1 doet niet mee aan de lobby voor een leukere exploitatie.
Ons uitgangspunt is dit: alles is altijd al van ons.
BIJ1 streeft daarom naar een economische democratisering.

Dat betekent dat we een gedeeld bezit van productiemiddelen nastreven.
Maar dat doen we niet om een ditmaal door arbeiders georganiseerd productivisme tot stand te brengen.
Er wordt meer geproduceerd dan de aarde aankan.
Controle over productiemiddelen is daarom
een democratische manier om productie te beperken, te herorganiseren en te prioriteren.

De kapitalistische productiewijze en de ermee gepaard gaande koloniale grondhouding
heeft tot een mondiale opwarming geleid
die de voorwaarden voor waardig leven op aarde radicaal bedreigt.
Met name de levens van arme mensen en van mensen van kleur worden bedreigd
door wat eufemistisch 'klimaatverandering' genoemd wordt.
De enige plausibele politiek tegen mondiale opwarming
en het verdwijnen van biodiversiteit
is antikapitalistisch en dekoloniaal.

## Hoe wij politiek bedrijven

BIJ1 bedrijft zowel een grassroots politiek als een parlementaire politiek.
Ook dat is een cruciale verbinding.
Cruciaal omdat we middels die verbinding participeren in koloniale en kapitalistische instituties,
met alle gevaren van dien. Maar ook omdat we daardoor
ons vizier scherp blijven houden op het saboteren en ontmantelen van die instituties.
Zonder voet in de staat geen fundamentele verandering,
maar zonder wortels in de grond geen voeding en geen groei.

<emph>
BIJ1 is een radicaal democratische partij,
</emph>
en dat stelt eisen aan de manier waarop we intern georganiseerd zijn en ons tot elkaar verhouden.
We waken ervoor simpelweg de volgende politieke partij te worden,
waarin fractiediscipline en autoritair bestuur de politiek bepalen.
Er is en blijft hier veel werk te verrichten.
Betrokkenheid van leden moet ver voorbij participatie in een Algemene Leden Vergadering gaan.
De partij moet een platform zijn voor discussie en kennisvorming van leden
die direct uitdrukking kan vinden in politieke programma's en voorstellen.

Onze politiek is een radicale politiek,
een politiek die het onrecht in de wereld bij de wortel (radix) wil aanpakken,
en een politiek die geworteld is in de levens van mensen die dat onrecht aan den lijve ondervinden.
Voor alle deze mensen geldt: 'niets over ons, zonder ons'.

Het onophoudelijke aanbod samen te leven zonder geweld,
zonder economische exploitatie, zonder planetaire plundering,
dat is
<emph>een politiek van radicale liefde.</emph>
Een politiek die erkent dat we onvolledig zijn zonder elkaar,
en dat we elkaar dus steeds weer dat aanbod,
en die uitnodiging, moeten doen:
een radicaal gelijkwaardig en economisch rechtvaardig leven is mogelijk,
laten we het samen vormgeven.

Onze politiek komt hierop neer:
wij willen een wereld zonder racisme, seksisme, validisme en plundering van de aarde,
maar met radicale democratie, in politiek, economie en ecologie.
<emph>
Wij willen een andere wereld, en we zijn niet bereid
ook maar iemand in de huidige achter te laten.
</emph>
